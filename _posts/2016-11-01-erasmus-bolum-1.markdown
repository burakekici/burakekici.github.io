---
title: "Erasmus Bölüm 1 - Karar ve Vize Alma Süreci"
layout: post
date: 2016-11-01 20:00
tag:
- erasmus
- almanya
- freiburg
- vize alma
category: blog
author: ekici
description: Erasmus
---

Bu yazıda karar verme, hazırlık ve vize alma süreçlerini ele aldım.


# I. Karar Verme

Hayatta bazı önemli kararlar vardır ki bu kararlar hayatınızın akışını değiştirir, ufkunuzu katlar. Geçen yıl yapmış olduğum Interrail seyahati ile birlikte Avrupa’nın çok farklı bir düzene ve sisteme sahip olduğunu görmüştüm. Öyle ki Avrupa’da uzun süre yaşama tecrübesini edinmeyi de bir hedef olarak belirlemiştim.

Bunun için en ideal yollardan biri, Erasmus+ öğrenci değişim programı ile 5-6 aylığına yurt dışına çıkmaktı. Yaklaşık bir yıldır fırsatları kolluyordum.


# II. Başvuru
Erasmus öğrencisi olabilmek için iki şey gerekli:
**Dil puanı** ve **akademik ortalama**. Her iki kriterin ağırlığı %50.

Bu bağlamda, öncelikle Ocak 2016’da Hacettepe YDYO’nun düzenlediği Erasmus dil sınavına girdim. Akabinde AB Ofisi’ne başvurumu yapıp beklemeye koyuldum.

Nisan başında sonuçların açıklanmasının ardından 6 aylık yorucu hazırlık maratonu başlamış oldu.  Bu süre zarfında yaptığım işlemlere [şu Excel belgesinden](../assets/images/2016/erasmus/Erasmus_Log.xlsx) ulaşılabilir.

Sonuçlara göre 1 Ekim 2016 – 31 Mart 2017 tarihleri arasında 1 dönemliğine Freiburg Üniversitesi’nde öğrenim görmeye hak kazandım.


# III. Vize Alma
Avrupa ülkelerine vize alma konusunda geçtiğimiz yıldan tecrübeliydim. İlk etapta iData’dan randevu aldım.

Kabul mektubumun gecikmesinden ötürü bu randevu alma işini epey ertelemiştim. Dolayısıyla **1 Eylül**‘de aramama rağmen yoğunluktan ötürü **28 Eylül**‘e vize randevusu aldım. Başvurularınızda bu durumu dikkate almanızı tavsiye ederim.

Gerekli dokümanlara gelecek olursak, iData bana randevu başvurumun akabinde bir liste gönderdi.

<p align="center">
  <img src="../assets/images/2016/erasmus/idata-belgeler.jpg" alt="Erasmus"/>
</p>

1. İki adet vize başvuru formu
2. Pasaport
3. İki adet vesikalık fotoğraf
4. Karşı üniversiteden gelen kabul belgesi (Acceptance letter)
5. Vukuatlı nüfus kayıt örneği
6. Yurt dışı sağlık sigortası (AT11)
7. Maddi teminat gösteren belgeler (Taahhütname, Erasmus hibesi, maaş bordroları, banka hesap ekstreleri)

Geçtiğimiz yıl Interrail için vize başvurusunda gerekli bazı belgelere değinmiştim, [şuradan](http://burakekici.com/schengen-vizesi) ulaşılabilir. Halen pasaportunuz yok ise [şu yazı](http://burakekici.com/pasaport-cikartmak) size yardımcı olabilir.

## 6. Yurt dışı sağlık sigortası
Türkiye’de SGK’da sağlık güvenceniz varsa Almanya, Belçika ve Hollanda gibi ülkeler için yapılmış bazı anlaşmalardan faydalanarak mevcut sağlık güvencenizi gideceğiniz ülkede de kullanabiliyorsunuz.

Almanya için bu belgenin ismi **AT11** belgesi ve bu belgeyi Ankara içerisinde yalnızca **Ulucanlar SGK** şubesinden çıkarabiliyorsunuz. Çalışanlar biraz nazlı, iyi davranırsanız işiniz çabuk görülür. Yaklaşık 5 dakikada işleminiz tamamlanıyor.

Ayrıca buradan aldığını belgeyi birlikte gittiğiniz ülkede tasdik ettirip sağlık güvencenizi başlatmanız gerekli.

## 7. Maddi teminat gösteren belgeler
Erasmus için vize başvurusundaki en zahmetli kısım bence öğrenim ve geçim masraflarının nasıl karşılanacağına dair belgeler.

2016 yılı için Almanya’da her ay aylık **720 €** temin edeceğinizi konsolosluğa ispat etmelisiniz. (Bu tutar Almanya’da bir ay yaşamak için gerekli olan minimum miktarı temsil ediyor.)

Erasmus’u hibeli olarak kazandıysanız, Almanya için aylık **400 €** AB komisyonundan hibe alacaksınız. Kalan **320 €**‘yu nasıl karşılayabileceğinize madde madde bakalım:


### 7.1. Ebeveyn tarafından verilen noter tasdikli taahhütname (ve Almanca tercümesi)

En çok tercih edilen yol bu olsa gerek. Bu yolu izleyecek olursanız;

- Size garantör olacak kişi ile notere gidip, garantör kişinin hangi tarih aralığında, masrafların ebeveyn tarafından nasıl karşılanacağını belirten bir taahhütname hazırlatmanız gerekli. Bu taahhütname eğitim amaçlı olduğu için çeşitli vergilerden muaf olacaksınız. 46 ₺ tutmuştu. Taahhütname örneğine ihtiyaç duyarsanız bana ulaşabilirsiniz.

- Ardından bu taahhütnameyi Almanya’ya çevirtmelisiniz. Bu çeviri için de 30 ₺ ödedim.

*(Tam bu aşamada benim bir salaklığım oldu. Ben Almanca belgenin de noterde tekrar kaşeleneceğini düşünüyordum. Notere gittim; kadın tüm sayfalara bir sürü damga vurdu. Sonra yüzüme bakıp 188 ₺ tuttu dedi. “Yahu nasıl olur, ben bu kağıda zaten 46 ₺ ödedim.” ve daha bir çok şey dediysem de maalesef durumu kotaramadım. 188 ₺ ödemek yerine mevcut kağıtları iptal ettirip noterde yeniden  taahhütname hazırlatmak daha mantıklı göründü ve 46 ₺’ye aynı metni yazdırarak yeni bir belge hazırlattım. Sağ olsunlar tercüme bürosundaki kişiler tekrar ücret almadı, tarihleri ve adresleri güncelleyerek yeni bir çıktı teslim ettiler.)*

- Taahhütname ve Almanca çevirisini hazırladıktan sonra şimdi de bu kalan 320 € x 6 aylık tutarın nasıl karşılanacağını ispatlayan belgeler hazırlamalısınız. Tecrübelerim;

Konsolosluktaki hanımefendi tapulara ve TL birikim hesabına da bakmadı.

Baktığı şeyler; maaş bordroları ve bankadaki Euro birikim hesabı.

- Tüm bu belgeler hazır ise bu kısmı da tamamlamış oldunuz.


### 7.2. Almanya’da bloke hesap

Bu yolu seçmediğim için detaylı bilgi veremeyeceğim. Fakat bildiğim kadarıyla Almanya’da bloke hesap hizmeti veren bankalardan birisinde hesap açtırıp, bu hesaba 6 ay x 320 €’ya tekabül eden tutarı gönderip, bu işleme dair ilgili belgeleri konsolosluğa götürmeniz gerekli. Hesap açtırmak da bu hesaba parayı göndermek de pürüzlü olduğu için birinci yolu tercih ettim.

---

## Konsolosluk Hileleri
- Alman Konsolosluğu’na giriş **Paris Caddesi No:19**‘dan yapılıyor. Benim gibi yok yere Atatürk Bulvarı tarafından girmeye çalışmayın. Silahları var. :)

- Konsolosluğa girerken içeri **çanta alınmıyor**. Evraklarınızı klasörünüze koyun ve çantasız gidin.

*(Ola ki benim gibi çantayla gittiniz, güneybatı yönünde beş dakika yürüyün, orada iki tane tercüme ofisi ve aralarında bir tane kafe mevcut. O kafeye 5 ₺ karşılığında çantanızı emanet edebiliyorsunuz. Çanta içerisinde değerli eşya bırakmamakta fayda var.)*

- İçeri girişte telefonunuzu kapatıp teslim ediyorsunuz, bilginize.

- Randevu saatiniz kaç olursa olsun **en geç 9.00**‘da konsolosluk önünde olmanızı şiddetle tavsiye ederim. Çünkü **randevu saati önemli değil**.

Benim randevu saatim 11.00’idi. Saat 10.15’te konsolosluğa girdim, 10.48’de sıra numarası aldım. Ben sıra numarası aldığımda içeride 10 numara işlem görüyordu, benim numaram 32 idi.

Ve vize görüşmesine saat 15.50’de girdim. Yaklaşık 6 saat boyunca **telefonsuz** beklemek gerçekten zor. Ben çektim, siz çekmeyin.

- **Tüm evraklarınızın** 2 adet fotokopisi olsun. Eğer eksik çıkarsa orada sayfa başına 1.25 ₺ ödemeniz gerekiyor.

- Ayrıca vizeli pasaportunuz (ya da vizesiz) kargo ile eve geliyor. Bu kargo için **20 ₺** ücret ödüyorsunuz, bilginize. Ayrıca o kargo belgesinin fotokopisi için de **1.25 ₺** ödüyorsunuz.

--- 

## Dipnot

28 Eylül’de yaptığım vize başvurusunun sonucunda 1 Ekim tarihinde vizeli pasaportumu teslim aldım. Gidiş tarihimden ötürü (6 Ekim) az da olsa strese girmiştim. Bu stresi yaşamamak için vize başvurusunu biraz daha erken yapmakta fayda var.

## Kaynaklar

- [Erasmus İşlemlerim](http://burakekici.com/wp-content/uploads/2017/01/Erasmus_Log.xlsx)
- [iData](http://idata.com.tr/tr/)
- [Hacettepe AB Koordinatörlüğü](http://www.abofisi.hacettepe.edu.tr/)

## Tüm seri

- Erasmus Bölüm 1 – Karar, Hazırlık ve Vize Alma Süreci
- **[Erasmus Bölüm 2 – Freiburg ve İlk İzlenimler](http://burakekici.com/erasmus-bolum-2)**
- **[Erasmus Bölüm 3 – Freiburg ve Ulaşım](http://burakekici.com/erasmus-bolum-3)**
- **[Erasmus Bölüm 4 – Dersler](http://burakekici.com/erasmus-bolum-4)**
- **[Erasmus Bölüm 5 – Ekonomi](http://burakekici.com/erasmus-bolum-5)**
- **[Erasmus Bölüm 6 – Dil](http://burakekici.com/erasmus-bolum-6)**
- **[Erasmus Bölüm 7 – Freiburg’da Yaşam](http://burakekici.com/erasmus-bolum-7)**
- **[Erasmus Bölüm 8 – Sonuç](http://burakekici.com/erasmus-bolum-8)**
