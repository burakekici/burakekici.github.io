---
title: "Erasmus #8: Sonuç"
layout: post
date: 2017-06-18 20:00
tag:
- erasmus
- almanya
- freiburg
- sonuç
category: blog
author: ekici
description: Erasmus
---

Bu enteresan maceraya dair değerlendirmelerimi kısaca bu yazıda toplamak istedim.

Uzun zaman önce Erasmusla ilgili bir yazıda şu söze denk gelmiştim.

> Ne siz gittiğiniz gibi dönersiniz, ne de geride kalanlar bıraktığınız gibi kalır.

Bu sözün doğruluğu ilk etapta tam anlaşılmıyor fakat gidip gelince anlamlı olduğunu fark ediyorsunuz. Özellikle Ankara, İstanbul gibi büyükşehirlerde yaşayan kişiler için Avrupa'nın sükûneti, huzuru, özgürlüğü ve medeniyeti büyük bir özlem sebebi oluyor.

&nbsp;

Genel itibarıyla, Erasmus gibi bir fırsatınız varsa kesinlikle değerlendirmenizi tavsiye ederim. Gerçekten öğretici bir süreç ve ufkunuzun genişlemesini, bireysel becerilerinizin artmasını sağlayacak. Birkaç faydasını sayacak olursam:

  * Bolca ev işi görürsünüz. Çamaşır yıkamak, bulaşık yıkamak, yemek yapmak, banka işleriyle ilgilenmek, ödemeleri takip etmek, evi silip süpürmek gibi pek çok konuda tecrübeler elde edecek ve alışkanlıklar kazanırsınız. Özellikle daha önce hiç yurtta kalmamış ya da yalnız yaşamamış biriyseniz daha kaliteli bir tecrübe olacaktır. Orada arkanızı toplayacak kimse olmayacak. :)
   
  * Email trafiğiyle, prosedürler sürüsüyle, süreç yönetimiyle birlikte bu tip resmi işlerde sorumluluk almayı öğrenirsiniz. Yurt dışına çıkmanın o kadar da zor olmadığını, sadece prosedürleri takip etmek gerektiğini görürsünüz.
  
  * Gerek İngilizceyi gerek bulunacağınız ülkenin dilini öğrenir/geliştirirsiniz.
  
  * Yeni kültürler öğrenirsiniz. Sadece bulunduğunuz ülkenin kültürü değil, Dünya'nın her yerinden gelen pek çok insandan öğrenecek bir şeyleriniz elbet olacaktır.
  
  * Önyargılarınızı yıkarsınız. Hani sürekli dolanan geyikler vardır ya, işte Yunanlar bizi sevmez, Almanlar soğuktur, Türk'ün Türk'ten başka dostu yoktur vb. Tüm bu söylemlerin aslında çok da gerçeği yansıtmadığını öğrenirsiniz. Burada herkes en nihayetinde bir birey ve kimse sizi dilinizle, dininizle, milliyetinizle yargılamaz. Elbette istisnalar olabiliyor fakat genel itibarıyla size ve yaşantınıza saygı gösteriyorlar.
  
  * Öğreneceğiniz en önemli şeylerden biri de dünyada yalnızca iki tip insan vardır: İyi insan ve kötü insan. İnsanların dili, dini, milliyeti, ten rengi, tipi ne olursa olsun bu böyledir.
  
  * Bu tip programlara katılan insanlar da genellikle açık fikirli, anlayışlı ve eğlenceli insanlar oluyor. Farklı farklı ülkelerde gidince kalabileceğiniz bir eviniz ve güzel arkadaşlıklarınız olur.

&nbsp;

> Once Erasmus, always Erasmus.

&nbsp;

Toparlamak gerekirse, Erasmus değişim programı hayatımdaki en öğretici ve en farklı 5 ay oldu. Her ne kadar zorlukları olsa da eğer fırsatınız varsa kesinlikle şansınızı denemenizi tavsiye ederim. Belki okulunuzu uzatıp hayatınızdan 6 ay ya da 1 yıl çalınacakmış gibi hissedebilirsiniz fakat sizi temin ederim ki yurt dışında yaşama tecrübesi size çok daha fazla şey katacak.

Şunu da belirtmek gerekli; hayatta hiçbir şey toz pembe değil arkadaşlar. Çok eğlenceli günlerim olduğu gibi çok sıkıldığım zamanlar da oldu. Bunun zirve yaptığı tarih Christmas idi. Neredeyse herkes ailesinin yanına döndü, 330 kişilik yurtta 5-10 kişi kaldık. Yaklaşık 1 hafta boyunca tek başıma takıldım mesela. Belki ben de eve, ailemin yanına dönmeliydim ama neyse. Ne diyorduk, hiçbir şey göründüğü gibi değil. İnsanlar sosyal medyada daima en güzel, en keyifli anılarını paylaşırlar. Ancak bu çoğu zaman gerçeği yansıtmaktan uzaktır. Yalnızlıktan yahut uyuz prosedürlerden ötürü çileden çıktığınız ya da depresiflikte dibe vurduğunuz günler de olabilir. Ama hayatta her şey bir tecrübedir. **Tecrübenin iyisi kötüsü olmaz.** Hayatta sizi siz yapan şeyler, aldığınız kararlar ve yaptığınız hatalardır. Velhasıl kelam, Erasmus güzel bir hayat tecrübesi; fırsatları kovalayın ve değerlendirin.

&nbsp;

> Erasmus is not a year in your life, it is a life in one year.

&nbsp;

Erasmus olmadıysa ya da süre olarak siz uzun geliyorsa başka fırsatları da değerlendirebilirsiniz. Bu staj olabilir, EVS (Avrupa Gönüllü Hizmeti) olabilir, Erasmus+ projeleri olabilir ya da para biriktirebilirseniz interrail da çok güzel bir opsiyon. Yurt dışı tecrübesi gerçekten önemli. Ülkece bu içimize kapanıklığı aşmalı, muasır medeniyetler seviyesini yakalamalı ve hatta üzerine çıkmalıyız. Bunun yolu da çok okumak ve çok gezip görmekten geçiyor. Şimdiden bol şans.

&nbsp;

Süreç içerisinde takıldığınız yerlerde bana ulaşabilirsiniz. Elimden gelen yardımı yaparım.

Hoşça kalın! :)

&nbsp;

---

## Tüm seri

- **[Erasmus Bölüm 1 – Karar, Hazırlık ve Vize Alma Süreci](https://burakekici.com/erasmus-bolum-1)**
- **[Erasmus Bölüm 2 – Freiburg ve İlk İzlenimler](https://burakekici.com/erasmus-bolum-2)**
- **[Erasmus Bölüm 3 – Freiburg ve Ulaşım](https://burakekici.com/erasmus-bolum-3)**
- **[Erasmus Bölüm 4 – Dersler](https://burakekici.com/erasmus-bolum-4)**
- **[Erasmus Bölüm 5 – Ekonomi](https://burakekici.com/erasmus-bolum-5)**
- **[Erasmus Bölüm 6 – Dil](https://burakekici.com/erasmus-bolum-6)**
- **[Erasmus Bölüm 7 – Freiburg’da Yaşam](https://burakekici.com/erasmus-bolum-7)**
- Erasmus Bölüm 8 – Sonuç
