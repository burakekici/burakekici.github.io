---
title: "Interrail için Schengen Vizesi Başvuru Süreci"
layout: post
date: 2015-06-26 20:00
tag:
- interrail
- schengen
- vize alma
category: blog
author: ekici
description: Test
---

Yurt dışına çıkarken en can sıkıcı işlemlerden birisi sanırım vize almak. Konsolosluğun onayını alabilmek için mümkün olduğunca fazla evrak toplamanız gerekiyor.

<p align="center">
  <img src="../assets/images/2015/interrail/vize1.jpg" alt="Schengen Vizesi"/>
</p>

En kolay Schengen vizesi veren ülkelerden birisi İtalya olduğu için başvurumu buradan yaptım.

İtalya, turistik vize başvurularını için iDATA isimli bir aracı şirket vasıtasıyla yapmanızı tavsiye ediyor. Böylece işlem süresi daha da kısalıyor.

Vize almada amacınız, konsolosluğa o ülkeye gittiğinizde onlara bela olmayacağınızı ispatlamak, yalnızca turistik/ticari bir amaçla **geçici bir süre için gidip** vizeniz bitince **geri döneceğinizi** kanıtlamak. Dolayısıyla mümkün olduğunca çok belge toplamakta yarar var. Bu seyahati karşılayabilecek kadar maddi gücünüz olduğunu ve Türkiye’de sizin bağlayan, tekrar geri döneceğinizi gösteren iş/uğraşlar olduğunu gösterir belgeler götürmelisiniz.

Toplanması gereken evraklar aşağı yukarı şu şekilde:

1. 2 adet biyometrik fotoğraf
2. Pasaport ve fotokopisi
3. Kimlik ve fotokopisi
4. Ehliyet ve fotokopisi
5. İtalya Schengen vize başvuru formu
6. Vize talep dilekçesi
7. Uçak bileti rezervasyonları
8. Interrail bileti ve fotokopisi
9. Seyahat sağlık sigortası ve fotokopisi
10. Hostel rezervasyonu
11. Öğrenci belgesi ve fotokopisi
12. Tam vukuatlı nüfus kayıt örneği
13. Varsa tapu-ruhsat fotokopileri
14. Kredi kartı hesap ekstreleri
15. Son 3 aylık banka hesap özeti

---

## 1. 2 adet biyometrik fotoğraf
Vize başvurusunda her ülkenin kabul ettiği vesikalık fotoğraf boyutları farklı olabiliyor. Bunu Google’dan ya da ilgili ülkenin konsolosluk sitesinden öğrenebilirsiniz. Fotoğrafçıya söylediğinizde gerektiği şekilde fotoğrafı hazırlayacaktır.

Abartılı olmadığı takdirde sakal problem olmuyor. Denendi, onaylandı.

## 2. Pasaport ve fotokopisi
Halen pasaportunuz yoksa hemen çıkartın. Pasaportunuz olmadan vize başvurusu yapamazsınız. Gerekli işlemleri [şu yazıda](http://burakekici.com/pasaport-cikartmak) anlattım.

## 5. İtalya Schengen vize başvuru formu
Bu forma iData websitesinden ya da konsolosluk sitesinden erişebilirsiniz.

## 6. Vize talep dilekçesi
Interrail için vize başvurusu yapıyorsanız, seyahatiniz boyunca hangi şehirlere gideceğinizi, nerelerde kalacağınızı özetleyen bir vize talep dilekçesi yazmalısınız. Bunun bir örneğine aşağıdaki linkten ulaşabilirsiniz. İnternette de çokça örnek mevcut.

**[Vize Talep Dilekçesi (pdf)](../assets/images/2015/interrail/vize-talep-dilekcesi.pdf)**

## 7. Uçak bileti rezervasyonu
Gidiş ve dönüşünüz için uçak bileti rezervasyon çıktılarını konsolosluğa vermelisiniz. Eğer seyahat günleriniz tam net değilse ücretsiz iptal seçeneği olan bir hava yolu firmasından rezervasyon yaptırıp, çıktı aldıktan sonra iptal edebilirsiniz. Daha sonra vize tarihlerine uygun olarak uçak biletinizi dilediğiniz güne satın alabilirsiniz.

## 8. Interrail bileti ve fotokopisi
Interrail biletini almadan vize başvurusu yapmanız riskli. Vize sürecinizin sorunsuz bitmesi için biletinizi alıp fotokopisini çektirip öyle başvuru yapmalısınız.

## 9. Seyahat sağlık sigortası
İtalya Konsolosluğu seyahat süresini kapsayan 30 bin € teminatlı seyahat sağlık sigortası yaptırılmasını şart koşuyor. Bu belge İngilizce olarak çıktı bastırılmalı.

## 10. Hostel rezervasyonları
Altıncı maddede sözü geçen vize talep dilekçesinde belirttiğiniz kalacak yerler hakkında belge sunmanız gerekli.

Sonuçta Interrail daha çok spontane gelişen bir şey, her gününüzün, treninizin önceden belli olması çok zor. Bu nedenle yine konsolosluğa geçici belgeler sunabilirsiniz. *

## 12. Tam vukuatlı nüfus kayıt örneği
Bu belgeyi nüfus müdürlüklerinden temin edebilirsiniz.

## 13-14-15
Maddi anlamda bu seyahati karşılayabilir olduğunuzu ispatlayabilecek ne kadar belge varsa konsolosluğa vermenizde fayda var.

---

## MÜLAKAT

Tüm bu belgeleri 9 Haziran’da başvuru sırasında iDATA’ya teslim ettikten sonra 22 Haziran için bana randevu tarihi verildi. İlk kez Schengen Vizesi alacak kişilerin bu mülakata girmesi gerekli imiş.

Mülakat için epey endişelenmiştim fakat hiç de öyle korktuğum gibi bir durum olmadı. Yaşanan diyaloğu da örnek teşkil etmesi adına dijital ortama aktardım:

İşbu metinde görevli ‘G’, Burak ‘B’ harfi ile temsil edilecektir.

G: Merhaba, isminiz?

B: Merhaba, Burak Ekici

(Görevli dosyayı alır)

(Görevli sayfaları hızlıca karıştırmaya başlar, baktığı sayfalar; başvuru formu, öğrenci belgesi, banka hesap özetleri, tapulara gelince durur)

G: Ziyaret amacınız?

B: Turistik

G: Hangi şehirlere gideceksiniz?

B: Roma, Venedik, Budapeşte, Krakow, Prag, Berlin, Amsterdam, Pari… (Görevli sözümü keser)

G: En çok İtalyada kalacaksınız?

B: Evet

G: Sadece Roma ve Venedik mi?

B: Evet

G: Başka şehir yok mu?

B: Hayır yok

G: En çok İtalyada mı kalacaksınız?

(Döngüye girdik)

B: Evet

G: Kaç gece?

B: Sekiz gece

G: Bazı gecelerde kalacak yer rezervasyonunuz yok?

B: Gece trenleriyle seyahat edeceğim

G: Pekala, gidebilirsiniz

(Yaklaşık 2 dakika süren bu mülakat sonrası afallanır)

B: ta ta tamam, iyi günler

Mülakatın ertesi günü yani 23 Haziran’da telefonuma SMS geldi, “pasaportunuzu teslim alabilirsiniz” şeklinde. Böylece korkulan vize alma kısmı tamamlanmış oldu.

---

Schengen vizesi başvurusu yaparken iki seçeneğiniz var.

Birincisi bir aile bireyinizi (birinci derece olması öneriliyor ama ikinci derece akrabayla vize alan insanlar da var) **sponsor** olarak gösterip o kişiye dair bazı belgeler (maaş bordrosu, tapu ve saire) sunarak başvuru yapmak.

İkincisi yukarıda anlattığım gibi **bireysel başvuru** yapmak. Bunun için bankada bir miktar para gibi çeşitli maddi teminatlar sunmak gerekli.

Her iki seçenek için de internette çok sayıda kaynak bulabilirsiniz. Kafanıza takılan şeyleri bana da sorabilirsiniz, elimden geldiğince yardımcı olmaya çalışırım.
